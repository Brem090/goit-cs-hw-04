Рельєф дна Тихого океану досить складний - на дні знаходяться великі улоговини, розділені океанічними підняттями.
Найбільшим таким підняттям є Східно-тихоокеанське, яке входить у світову систему серединно-океанічних хребтів.
У місцях зіткнення літосферних плит на дні океану виявили джерела, вода яких містить різні хімічні елементи. 
Вчені вважають, що з цими джерелами пов'язане утворення корисних копалин.
Тихий океан, незважаючи на його назву, є найнеспокійнішим на планеті. У центральній його частині панують пасати. 
В західній - руйнівні тайфуни. У помірних широтах переважає західне перенесення повітряних мас. На півночі і на 
півдні часто бувають шторми.
Тихоокеанські тайфуни - стихійне явище природи, що призводить до значних руйнувань та загибелі людей. 
Вони щорічно обрушуються на Японські, Філіппінські острови, східне узбережжя Китаю та В'єтнаму. 
Діаметр тайфуну коливається від 200 до 1800 км, а в його центрі часто буває спокійна і навіть ясна погода. 
На периферії ж тайфуну йдуть зливові дощі, дмуть ураганні вітри, а штормові хвилі досягають 10-12 м заввишки.
Однією із своєрідних особливостей Тихого океану є хвилі цунамі, породжені підводними виверженнями вулканів 
і землетрусами, які на відміну від вітрових хвиль охоплюють всю товщину води.
Значна протяжність океану з півночі на південь зумовлює зміни середньорічних температур води від -1 до +30 град. 
У результаті значних опадів (кількість опадів більша за випаровування) солоність поверхневих вод в ньому трохи нижча, 
ніж в інших океанах. У північно-східній частині океану спостерігаються великі тумани, які насуваються на материк у 
вигляді величезних білих хвиль. Справжньою "країною туманів" називають Берингове море.